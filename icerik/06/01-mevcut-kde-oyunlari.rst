Mevcut KDE Oyunları
---------------------
KDE yazılım seçkisi, bünyesinde pek çok oyun da bulundurmaktadır. Geliştiriciler masaüstü kullanıcıları için yüksek kaliteli oyun ve eğlence uygulamaları sunmayı amaçlamaktadır.

KDE oyunları neredeyse her oyun türü için etkileyici seçimlere sahiptir. Her biri ayrı bir başyapıt olan bu oyunlar en iddialı oyuncuları bile tatmin edecektir. Şimdi bu oyunları kategoriler halinde biraz daha yakından tanıyalım.


Oyun Makinesi
~~~~~~~~~~~~~~
KBounce
^^^^^^^^
KBounce, Volfied'in oynanış tarzına benzeyen tek kişilik bir bulmaca - macera oyunudur. Oyuncu iki veya daha fazla topun oradan oraya zıpladığı duvarlarla kaplı bir alanda yeni duvarlar inşa ederek ve toplara yakalanmamaya çalışarak aktif alanın en azından %75'ini kapatmaya çalışmaktadır.

KBreakout
^^^^^^^^^^
KBreakout bir Breakout türevidir. Oyunun amacı topları yere düşürmeden olabildiğince çok tuğlayı yok etmektir. Oyunu ister klavyeniz isterseniz de farenizle oynayabilirsiniz. Bazı tuğlaları yok ettiğinizde güç nesneleri düşecektir, bunları toplayarak can, puan, güç vb. kazanabilirsiniz.

KDiamond
^^^^^^^^^
KDiamond, benzer elmaslardan üç tanesinin yan yana getirilmesini konu edinen tek kişilik bir bulmaca oyunudur. Oyun bazı açılardan Crack Attack'a benzemektedir, biraz daha sakini ve elmasların yerleri sadece yatay olarak değil dikey olarak da değişeni diyebiliriz.

KGoldrunner
^^^^^^^^^^^^
KGoldrunner, labirentler içinde koşuşturduğunuz ve rakiplerinizi atlatmaya çalıştığınız bir macera oyunudur. Tüm altınları toplamak için klavye veya fareyle oyunumuzdaki kahramana rehberlik edebilirsiniz. Tüm altınları topladıktan sonra sonraki bölüme geçmeye yarayan merdivene tırmanabilirsiniz. Bütün bunları yaparken düşmanlarınızın da altının daha kötüsü sizin peşinizde olduğunu unutmayın.

KLines
^^^^^^^
Kolor Lines, basit ama bağımlılık yapıcı bir oyundur. Dünyaca ünlü Color Lines'tan esinlenilen oyunda amacınız aynı renkli toplardan beş tanesini yan yana getirmektir. Topları sütunlar ve satırlar arasında taşıyabilirsiniz.

Kolf
^^^^^
Kolf, yukarıdan görüş açısına sahip 2b bir minyatür golf oyunudur. Kurslar dinamik özelliktedir ve bir yarışmada on kullanıcıya kadar birlikte oynanabilir.

Kollision
^^^^^^^^^^
Kollision, zevkli bir toplardan kaçma oyunudur. Boş bir alana fareyle tıkladığınızda oyun başlar ve fare imlecinizin yerini mavi bir top alır, ayrıca olayların gelişmesine vesile olacak kırmızı toplar da alandaki yerlerini alırlar. Bundan sonra yapmanız gereken tek şey diğer toplardan kaçmaktadır. Eğer onlara değerseniz oyun biter. Kulağa basit gelebilir ama hiç de öyle değil. Top sayısı süre ilerledikçe artıyor ve diğer topların birbiriyle çarpışması, ani açı değişiklikleri yapması ve size değmesi işten bile olmuyor.

KSame
^^^^^^
KSame, tek kişiyle oynanan dolayısıyla tek kazananın olduğu bir oyundur. Eğlence ve yüksekpuan için oynayabilirsiniz. KSame, Macintosh kullanıcılarınca iyi bilinebilecek SameGame'in bir türevidir. Birbirine temas halindeki topları bulmaya ve geriye tek bir top bile bırakmamaya çalışıyorsunuz.

KSpaceDuel
^^^^^^^^^^^
KSpaceDuel'de güneş yörüngesinde dönenerek rakibinizin gemisini vurmaya çalışıyorsunuz. Bilgisayara karşı oynayabileceğiniz gibi iki kişilik oyun seçeneği de bulunmaktadır. Rakibini ilk önce vuran bölümü kazanır. Alışması biraz zaman alsa da güzel bir oyun.

Kart ve Tahta Oyunları
~~~~~~~~~~~~~~~~~~~~~~~
Bovo
^^^^^
Bovo, her bir oyuncunun kendi şeklinden beş tanesini yan yana getirmeye çalışırken rakibinin aynı amacını engellemeye çalıştığı Gomoku benzeri iki kişilik bir oyundur. Kağıt kalemle de oynanabilen bu hoş oyunu bilgisayarınızda da zevkle oynayabilirsiniz.

KBattleship
^^^^^^^^^^^^
KBattleship, KDE için bir Amiral Battı oyunudur. Gemiler denizi temsil eden oyun tahtasına yerleştirilir ve oyuncular rakiplerinin gemilerinin yerleşimini tahmin ederek gemileri vurmaya çalışır. Rakibinin tüm gemilerini daha önce batıran oyuncu kazanır.

KMahjongg
^^^^^^^^^^
Mahjong Solitaire oyununa benzeyen KMahjongg bir veya iki oyuncunun birlikte oynayabileceği bir parça eşleştirme oyunudur. Eğer takıldığınız yerler olursa ipucu düğmesini kullanarak yardım alabilirsiniz. Öntanımlı ayarlarla her zaman çözümü mümkün bölümler oluşturulduğu için biraz zorlansanız da tüm bölümleri bitirebilirsiniz.

Shisen-Sho
^^^^^^^^^^^
Shisen-Sho standart Mahjong kartlarıyla oynanan bir kart oyunudur. Mahjong'dan farklı olarak Shisen-Sho'da kartlar tek sırada karıştırılır. Tek sırada olması ilk önce oh ne var bunda iki dakikaya tüm parçaları eşleştiririm hissi uyandırsa da eşleştirilebilecek parçaların diğer parçaları kesmeyen bir hayali çizgiyle birleştirilebilir olması gerekliliği gibi kuralların varlığı öğrenilince işin ciddiyeti ve eğlencesi daha iyi anlaşılıyor.

KReversi
^^^^^^^^^
KReversi, bilgisayara karşı oynayabileceğiniz bir strateji oyunudur. Oyunda karşılıklı rakiplerin taşları siyah ve beyazdır. Başlangıçta oyun tahtasının ortasındaki dört kareye sırasıyla beyaz ve siyah dört taş koyulur. Oyunun kuralları epey basit olmasına rağmen oynarken çok fazla uğraş gerektiriyor. Oyunda kazanmak için yapılması gereken en önemli hamle köşelere taşlarınızı yerleştirmektir. Ne kadar çok köşeniz varsa kazanma şansınız o kadar yükselir. Ancak bu dört köşeyi alan oyunu mutlaka kazanır anlamına gelmez. Usta bir oyuncu köşeleri almadan da oyunu kazanabilir.

KFourInLine
^^^^^^^^^^^^
KFourInLine, iki kişiyle oynanan Hedef 4 türevi bir oyundur. Bilgisayara karşı oynayabileceğiniz gibi bir arkadaşınıza karşı da oynayabilirsiniz. Delikli tahtaların üzerinden sıra sıra atılan renkli dairlerden her oyuncu kendisininkilerin yan yana, üst üste ya da çaprazlamasına dört tane olmasına uğraşıyor ve bunu ilk başaran kazanıyor. Kendi hamlelerinizi yaparken rakibinizin hamlelerini de bozmayı unutmayın sakın.

KPat
^^^^^
KPatience, oyununu oynayabilmek için tek ihtiyacınız olan şey sabır. Oyunların nasıl sonuçlanacağı kartların nasıl açılacağına bağlı, sabrınızla tüm oyunları bitirebilirsiniz.

Onlarca farklı kart oyunu içeren KPat içinden kendinize uygun bir tane bulmakta zorlanmayacağınıza eminim.

LSkat
^^^^^^
Lieutnant Skat, bilgisayara veya arkadaşlarınıza karşı oynayabileceğiniz hoş ve eğlenceli bir kart oyunudur.

Kiriki
^^^^^^^
Kiriki, KDE için eğlenceli bir zar oyunudur. Altı oyuncuya kadar birlikte oynanabilir.

Mantık Oyunları
~~~~~~~~~~~~~~~~
KAtomic
^^^^^^^^
KAtomic, moleküler geometri hakkında hem eğlenceli hem de eğitici bir oyundur. Sokoban benzeri olan KAtomic'te başıboş atomları toplayarak, çekip çevirerek kap kararlı, sap sağlam moleküller oluşturmaya çalışıyorsunuz ya da benim çok az kimya bilgimle yaptığımı sandığım şey bu.

KBlackBox
^^^^^^^^^^
KBlackBox, yan yana dizilmiş kutularla oynanan bir saklambaç oyunudur. Bilgisayarın sakladığı topları kutuları lazerle kontrol ederek bulabilirsiniz, her ne kadar henüz ben bulmayı başaramamış olsam da o günler de yakındır.

KMines
^^^^^^^
KMines, klasik mayın tarlası oyununun bir türevidir. Oyunun amacı hiç bir mayına denk gelmemeye çalışarak kutuları açmak ve tüm mayınların yerini tespit etmektir. Eğer bir mayına denk gelirseniz oyun biter.

KNetWalk
^^^^^^^^^
KNetWalk, bir ağ kurma oyunudur. Sunucularla istemcileri mümkün olan en az kaynakla birleştirmeye çalışmak oyunun amacıdır. Bağımlılık yapmasıysa olasıdır. Kolaydan başlayarak deneyim kazanabilir ve ustalaştıkça zorluk seviyesini artırabilirsiniz. Eğer ağ kurmaktan sıkılırsanız da elektronik temasına geçerek çiplerle uğraşabilirsiniz.

KSquares
^^^^^^^^^
KSquares, sıkıcı derslerin kurtarıcısı, eğlenceli ve heyecanlı kare yapma oyununun KDE sürümüdür. Çizgilerinizi çizerken rakibinizin kare oluşturamayacağı ve size açık vermesine neden olacak yerleri kullanmaya özen göstermelisiniz.

Ksudoku
^^^^^^^^
Ksudoku mantık temelli bir sembol yerleştirme oyunudur. Standart olarak 9x9 boyutlarında bir diyagramda çözülen ve her satır, her sütun ve her 3x3'lük karede 1'den 9'a rakamların birer kez yer alması gereken bir zeka oyunu türüdür.

Japonca "Sayılar TEK olmalı" anlamına gelen "Suuji wa dokishin ni kag" kelimelerinin kısaltması olan Sudoku, günümüzde Asya'dan, Avrupa ve Kuzey Amerika'ya da yayılan epey popüler bir oyundur.

Oyunun amacı dokuzar hücreden oluşan 9 eşit kutuya bölünmüş bir alan üzerinde sayıları tekrar etmeyecek şekilde dizmeyi başarmak. Her satır ve sütunda 1'den 9'a kadar olan sayıları sadece bir kez kullanarak dizmeniz gerekiyor. Aynı şekilde çizgilerle ayrılmış her kutu içerisinde de 1'den 9'a kadar olan sayılar 1 kez kullanılmak zorundadır.

Strateji Oyunları
~~~~~~~~~~~~~~~~~~
Konquest
^^^^^^^^^
Konquest, oyuncuların diğer gezegenlere gemi göndererek fetih yapabileceği Gnu-Lactic oyununun KDE sürümüdür.

KsirK
^^^^^^
KsirK'in basit bir amacı vardır... Ordularınızla komşularınıza atak yaparak dünyayı fethetmek.

KJumpingCube
^^^^^^^^^^^^^
KJumpingCube, bölge ele geçirmeye dayanan basit bir taktik oyunudur. Bilgisayara ya da arkadaşınıza karşı oynayabilirsiniz. Oyun alanı puanlara sahip kutucuklardan oluşmuştur. İlk önce tüm kutular sahipsizdir ve puanları birdir. Oyuncular kutucukları tıklayarak onların değerini artırmaya ve en sonunda tüm kutucuklara sahip olmaya çalışırlar.

Çocuklar İçin Oyunlar
~~~~~~~~~~~~~~~~~~~~~~
KTuberling
^^^^^^^^^^^
KTuberling, özellikle çocuklara yönelik bir inşa oyunudur. KTuberling fikir olarak kukla giydirme oyunlarına benzese de sahip olduğu farklı temalar sayesinde daha öğretici özelliklere sahiptir.

Diğer Oyunlar
~~~~~~~~~~~~~~
Granatier
^^^^^^^^^^
Granatier, bir Bomberman klonudur. Clanbomber'dan esinlenilerek yapılmıştır. Oyunun amacı diğer Bomberman oyunlarından farklı değildir. Granatier'ı oynarken bölüm boyunca dolaşmak, blokları temizlemek, rakiplerinizi elemek, gizli güç nesneleri veya tuzaklarla karşılaşmak ve bölümü tamamlamak yapacaklarınız arasındadır.

Bomber
^^^^^^^
Bomber, oyuncunun yüksekliği her turda azalan bir uçak içinde şehirlere hücum ettiği tek kişilik bir macera oyunudur.

Kapman
^^^^^^^
Kapman, dünyaca ünlü Pac-Man'in bir türevidir. Labirent içinde hayaletlerle köşe kapmaca oynayarak bölümleri geçmeye çalıştığınız oyunda eğer hayaletlere yakalanırsanız bir hakkınızı kaybediyorsunuz. Eğer bir enerji nesnesi alırsanız bu kez siz bir kaç saniyeliğine hayaletleri yiyebiliyorsunuz.

KBlocks
^^^^^^^^
KBlocks, klasikleşmiş Tetris'in bir yeniden yapımıdır. Oyunun amacı düşen parçaları en uygun şekilde dizmektir. Bir satır tamamen dolduktan sonra silinmektedir ve daha fazla oyun alanı açılmaktadır. Yeni parçaları koyacak yeriniz kalmadığında oyun bitmektedir. Gerçek hayatta bile çubuk bekleyenlerin denemesi gereken bir oyun.

KSnake
^^^^^^^
KSnake KDE için basit bir yılan oyunudur. Oyunun amacı olabildiğince çok meyve yemek ve yılanın duvarlara veya kendi kuyruğuna çarpmamasını sağlamaktadır.

Killbots
^^^^^^^^^
Killbots, katil robotlardan kaçmaya çalıştığınız ilginç bir oyundur. Robotların kimin tarafından yaratıldığı veya neden yok etmek için programlandığı bilinmiyor. Tek gerçek şu ki bir çok robot var ve tek amaçları sizi yok etmek. Ama bu robotları kim inşa ettiyse kaliteden çok miktara önem verdiği için işiniz bir parça kolay sayılabilir. Ayrıca sizinde ışınlanma gibi hiç de yabana atılmayacak bir yeteneğiniz var. Robotları birbirine çarptırarak bölümü tamamlayabilirsiniz.

KTron
^^^^^^
KTron, KDE için basit bir Tron benzeri oyundur. Ktron'da bilgisayara karşı oynayabileceğiniz gibi arkadaşlarınızla da oynayabilirsiniz. Oyunun amacı rakibinizden daha uzun süre yaşamak. Bunu yapmak için de duvarlara, kuyruğunuza ve rakibinize çarpmamaya dikkat etmelisiniz. En sevdiğim oyun türlerinden biridir Tron oyunları, size de tavsiye ederim oynamanızı.

Kubrick
^^^^^^^^
Kubrick, Erno Rubik tarafından icat edilen dünyaca ünlü ve bağımlılık yapıcı rubik küpü oyuncağının bir türevidir.

"Sabır Küpü" diye de bilinen 3×3×3'lük modelin her yüzünde 9 kare olmak üzere alanı toplam 54 kare, hacmi de 26 birim küptür (ortadaki görünmeyen küpü saymazsak). Yüzeyindeki kareler genel olarak altı farklı renk ile etiketlendirilmiştir. Bulmaca çözüldüğünde küpün her yüzü tek renkten oluşur.
